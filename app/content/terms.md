## 1. บทนำ

ขอต้อนรับสู่การให้บริการ “หนังสือพิมพ์เดลินิวส์ฉบับดิจิทัล” (E-Newspaper) ซึ่งเป็นการให้บริการในรูปแบบการสมัครและชำระค่าสมาชิกเป็นรายงวด เพื่อให้ผู้ใช้บริการสามารถเข้าถึงหนังสือพิมพ์เดลินิวส์ฉบับรายวันในรูปแบบดิจิทัล อันประกอบด้วยเนื้อหาข่าวและคอลัมน์ครบถ้วน สามารถอ่านได้สะดวกทุกที่ ทุกเวลา โดยไม่จำกัดจำนวนครั้ง ผ่านทางเว็บไซต์ https://www.dailynews.co.th (“บริการ”) ซึ่งดำเนินการโดย บริษัท สี่พระยาการพิมพ์ จำกัด (“บริษัท” และ/หรือ “เดลินิวส์ออนไลน์”)

ผู้ใช้บริการรับทราบและรับรองว่าได้อ่านและทำความเข้าใจข้อกำหนดและเงื่อนไขการให้บริการฉบับนี้โดยละเอียดแล้วก่อนการลงทะเบียน สมัครสมาชิก และ/หรือการเข้าใช้บริการ ทั้งนี้ การเข้าใช้บริการ การสมัครสมาชิก หรือการชำระค่าบริการใด ๆ ให้ถือว่าผู้ใช้บริการตกลงยินยอมและผูกพันตามข้อกำหนดและเงื่อนไขนี้ตลอดระยะเวลาการเข้าชม การใช้บริการ และ/หรือการเป็นสมาชิกของบริการ หากผู้ใช้บริการไม่ยินยอมตามข้อกำหนดและเงื่อนไขนี้ ขอให้ระงับการเข้าใช้บริการของบริษัทโดยทันที

บริษัทขอสงวนสิทธิ์ในการแก้ไข เปลี่ยนแปลง ปรับปรุง หรือยกเลิกบริการและ/หรือข้อกำหนดและเงื่อนไขการให้บริการนี้ ไม่ว่าทั้งหมดหรือแต่บางส่วน โดยไม่จำเป็นต้องแจ้งให้ผู้ใช้บริการทราบล่วงหน้า ทั้งนี้ ข้อกำหนดและเงื่อนไขดังกล่าวให้มีผลบังคับใช้กับผู้ใช้บริการทุกคน รวมถึงผู้เข้าชมเว็บไซต์ ผู้ทดลองใช้บริการ และผู้ใช้บริการอื่นใดของบริษัท

บริษัทมีวัตถุประสงค์ในการให้บริการแก่ บุคคลธรรมดาที่มีอายุไม่ต่ำกว่า 20 ปีบริบูรณ์ หรือเป็นบุคคลที่บรรลุนิติภาวะตามที่กฎหมายกำหนดเท่านั้น ในกรณีที่ผู้ใช้บริการมีอายุต่ำกว่า 20 ปี หรือยังไม่บรรลุนิติภาวะตามกฎหมาย ผู้ใช้บริการจะต้องได้รับความยินยอมจากบิดามารดา ผู้ปกครอง หรือผู้แทนโดยชอบธรรมก่อนการใช้บริการ ทั้งนี้ บริษัทขอแนะนำให้บิดามารดา ผู้ปกครอง หรือผู้แทนโดยชอบธรรม อ่านข้อกำหนดและเงื่อนไขการให้บริการฉบับนี้ร่วมกับผู้ใช้บริการด้วย

## 2. การสมัครสมาชิกและการชำระค่าบริการ

### 2.1 การลงทะเบียน

ผู้ใช้บริการจะต้องลงทะเบียนเพื่อเข้าสู่ระบบบริการ โดยใช้อีเมลของผู้ใช้บริการในการลงทะเบียน

### 2.2 การสมัครสมาชิกและค่าบริการ

ภายหลังจากการลงทะเบียนเรียบร้อยแล้ว ผู้ใช้บริการสามารถเลือกสมัครสมาชิกรายเดือน ("สมาชิก") โดยระบบจะแสดงรายละเอียดคำสั่งซื้อและอัตราค่าบริการทั้งหมดซึ่งรวมภาษีมูลค่าเพิ่มแล้ว ("ค่าบริการ") เพื่อให้ผู้ใช้บริการตรวจสอบก่อนการชำระเงิน ทั้งนี้ ผู้ใช้บริการสามารถชำระเงินค่าบริการผ่านบัตรเครดิตหรือบัตรเดบิตภายในระยะเวลาที่บริษัทกำหนด และในกรณีที่มีค่าธรรมเนียมจากสถาบันการเงิน ผู้ใช้บริการจะเป็นผู้รับผิดชอบค่าธรรมเนียมดังกล่าวด้วยตนเอง

### 2.3 ระบบชำระเงิน

เมื่อผู้ใช้บริการชำระเงินค่าบริการเรียบร้อยแล้ว ระบบจะทำการยืนยันการชำระเงินโดยอัตโนมัติผ่านระบบ Omise ซึ่งเป็นผู้ให้บริการระบบชำระเงิน (Payment Gateway) โดยผู้ใช้บริการสามารถศึกษาข้อกำหนดและเงื่อนไขของระบบดังกล่าวได้ที่ https://www.opn.ooo/th-th/legal/terms-thailand/ ทั้งนี้ บริษัทไม่รับผิดชอบต่อความเสียหายใด ๆ ที่เกิดขึ้นหรือเกี่ยวข้องกับระบบการชำระเงินดังกล่าว

### 2.4 การขอรับใบกำกับภาษีและใบเสร็จรับเงิน

**(2.4.1)** ผู้ใช้บริการสามารถแจ้งความประสงค์ขอรับใบกำกับภาษีอย่างย่อหรือใบกำกับภาษีแบบเต็มรูปได้ในขั้นตอนการชำระเงิน โดยต้องกรอกข้อมูลให้ถูกต้องครบถ้วนตามที่บริษัทกำหนด และบริษัทจะจัดส่งเอกสารดังกล่าวให้ทางอีเมล

**(2.4.2)** กรณีขอรับต้นฉบับใบเสร็จรับเงินหรือใบกำกับภาษี ผู้ใช้บริการต้องแจ้งความประสงค์ภายใน 3 วันทำการ นับแต่วันที่ชำระเงิน พร้อมแนบหนังสือรับรองการหักภาษี ณ ที่จ่าย และจัดส่งเอกสารต้นฉบับมายังที่อยู่ของบริษัทตามที่กำหนด

**(2.4.3)** กรณีขอรับใบกำกับภาษีย้อนหลัง ผู้ใช้บริการต้องแจ้งความประสงค์ภายใน 3 วันทำการ นับแต่วันที่ชำระเงิน โดยบริษัทขอสงวนสิทธิ์ในการพิจารณาเป็นที่สุด

**(2.4.4)** บริษัทออกใบกำกับภาษีเฉพาะในนามบุคคลธรรมดาที่มีข้อมูลการลงทะเบียนตรงกับข้อมูลการชำระเงินเท่านั้น และไม่มีนโยบายออกใบกำกับภาษีในนามนิติบุคคลไม่ว่ากรณีใด ๆ

### 2.5 การเปลี่ยนแปลงอัตราค่าบริการ

ผู้ใช้บริการต้องชำระค่าบริการตามอัตราที่กำหนดในแพ็กเกจ โดยบริษัทขอสงวนสิทธิ์ในการเปลี่ยนแปลงอัตราค่าบริการโดยไม่ต้องแจ้งให้ทราบล่วงหน้า

### 2.6 ความรับผิดชอบข้อมูลชำระเงิน

บริษัทไม่รับผิดชอบต่อความเสียหายใด ๆ ที่เกิดจากข้อมูลการชำระเงินที่ผู้ใช้บริการให้ไว้ไม่ถูกต้อง

### 2.7 การลงทะเบียนบุคคลธรรมดา

การให้บริการรองรับเฉพาะการลงทะเบียนในนามบุคคลธรรมดาเท่านั้น และผู้ใช้บริการรับรองว่าข้อมูลที่ให้ไว้ทั้งหมดเป็นข้อมูลที่ถูกต้อง เป็นจริง และเป็นปัจจุบัน

## 3. เงื่อนไขการให้บริการ

### 3.1 ระยะเวลาการใช้งาน

ผู้ใช้บริการสามารถเริ่มใช้งานได้เมื่อการชำระเงินเสร็จสมบูรณ์ โดยระยะเวลาการใช้งานเป็นไปตามแพ็กเกจที่สมัคร

**(3.1.1) การต่ออายุสมาชิก**

- ต่ออายุอัตโนมัติผ่านบัตรเครดิต/เดบิต<br>
- หรือเลือกซื้อแพ็กเกจใหม่ด้วยตนเอง

**(3.1.2) การสิ้นสุดสมาชิก**

- ผู้ใช้บริการสามารถยกเลิกได้ผ่านเมนู "Subscriptions & Payments"<br>
- การยกเลิกมีผลเมื่อสิ้นสุดรอบบิลปัจจุบัน และไม่มีการคืนเงิน

### 3.2 นโยบายการคืนเงิน

เมื่อชำระเงินแล้ว ไม่สามารถขอคืนเงินได้ไม่ว่ากรณีใด เว้นแต่เป็นความผิดพลาดของบริษัท

### 3.3 การจัดการข้อมูลสมาชิก

ผู้ใช้บริการสามารถจัดการข้อมูลสมาชิกได้ด้วยตนเองภายในระบบ

## 4. ข้อตกลงการใช้บริการ

ผู้ใช้บริการตกลงว่าจะ:

- ใช้บริการในนามบุคคลธรรมดาเท่านั้น
- ไม่ใช้บริการเพื่อแสวงหาผลประโยชน์เชิงพาณิชย์
- เก็บรักษาข้อมูลบัญชีเป็นความลับ
- ไม่คัดลอก ดัดแปลง หรือเผยแพร่เนื้อหา
- ไม่กระทำการใด ๆ ที่เป็นการรบกวนหรือขัดขวางระบบบริการ

หากฝ่าฝืน บริษัทมีสิทธิระงับหรือยกเลิกการเป็นสมาชิกทันที และสงวนสิทธิ์ไม่คืนเงิน

## 5. การแก้ไขข้อกำหนดและเงื่อนไข

บริษัทอาจแก้ไขข้อกำหนดและเงื่อนไขนี้ได้ตามความเหมาะสม โดยไม่ต้องแจ้งล่วงหน้า ผู้ใช้บริการควรตรวจสอบข้อมูลอย่างสม่ำเสมอ

## 6. ข้อสงวนสิทธิ์

บริษัทไม่รับรองความถูกต้องหรือความพร้อมใช้งานของระบบตลอดเวลา และไม่รับผิดชอบต่อความเสียหายที่เกิดจากเหตุสุดวิสัย ปัญหาทางเทคนิค หรือการกระทำของผู้ใช้บริการหรือบุคคลภายนอก ทั้งนี้ บริษัทขอสงวนสิทธิ์ในการระงับหรือยกเลิกการให้บริการได้ตลอดเวลา โดยไม่ต้องแจ้งให้ทราบล่วงหน้า และไม่คืนเงินค่าบริการในทุกกรณี
